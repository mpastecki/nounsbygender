James Jacob Ritty (ur. 29 października 1836 w Dayton, w stanie Ohio, zm. 29 marca 1918) – amerykański wynalazca pierwszej działającej mechanicznej kasy rejestrującej. Był właścicielem barów; pierwszy ze swych „saloonów” otworzył w roku 1871. W 1882 roku otworzył w Dayton lokal Pony House, który wkrótce zdobył ogromną popularność. Bywali tu m.in. Buffalo Bill, słynny bokser Jack Dempsey czy gangster John Dillinger.

James Ritty wspólnie z bratem Johnem pracowali nad urządzeniem rejestrującym obrót gotówki w kasie. Była to wówczas w Dayton paląca potrzeba, bowiem nadużycia i błędy kasjerów stawały się coraz powszechniejsze. Pierwsze zbudowane przez nich urządzenie (inspirowane podobno urządzeniem do zliczania obrotów śruby napędowej statku)[1] było wysoce niedoskonałe. Drugie było podobne; trzecie kolejne odniosło sukces. Działający skutecznie prototyp został opatentowany w 1879 roku jako „Nieprzekupny Kasjer Ritty’ego”. Bracia otworzyli niewielką fabryczkę, która miała produkować wynalazek; prowadzenie dwóch interesów przekroczyło jednak ich możliwości. Fabryczkę ich nabył więc Jacob H. Eckert z Cincinnati, sprzedawca szkła i porcelany, który na jej bazie założył przedsiębiorstwo National Manufacturing Company. W roku 1884 przedsiębiorstwo nabył od niego John H. Patterson, który zmienił jego firmę na National Cash Register Company.

Patterson udoskonalił wynalazek Rittych przez dodanie rolki z papierem, na którym rejestrowano transakcje. Dalej, w roku 1906, zatrudniony w NCR Charles F. Kettering dodał do maszyny napęd elektryczny. Dziś NCR Corporation produkuje maszyny biurowe różnych typów i różnego przeznaczenia (w tym także kasy rejestrujące i fiskalne), wykorzystując w tym współczesną technikę cyfrową i informatykę. Przedsiębiorstwo jest także wielkim dostawcą zintegrowanych systemów informatycznych.

„Pony House Saloon” działał nieprzerwanie od roku 1882 do 1967, nawet w okresie prohibicji w tym czasie jednak jako Pony House Stag Hotel i Pony House Restaurant and Cafe). Dziś jest cenionym przez turystów i pieczołowicie pielęgnowanym obiektem muzealnym.
